<h1 id="titolo_pagina">Recensioni d'arte<h1>
<h2>Alle radici del contemporaneo: il "realismo freddo di Lumetta"</h2>
<p>
C'è una tensione permanente nella pittura meridionale , quasi una febbre fisiologica che segna percorsi differenziati al centro della terra e della natura . Scavando nelle emozioni di rimbalzo che arrivano da un habitat naturalistico infestato di radici profonde ed irrinunciabili,  l'artista, fatte le debite eccezioni,   squaderna immancabilmente un paesaggio retorico ed insieme lirico, riproduce, in accelerazione incontrollata ed assordante, visioni frammentate nel colore delle origini: irrinunciabile eredità genetica che non conosce e non concede che qualche  pausa di racconto e poche evasioni controllate.
</p>
<p>E' così che la pittura del sud diviene spesso una successione di icone ripetitive e per copia conforme quasi urgesse alle porte una istanza sociologica e di rappresentazione di un mondo altro, di un confine invalicabile, di una morfologia unica ed irripetibile. Non è un caso, infatti, che si parli di realismo e naturalismo mediterraneo - fatto di solarità accentuate ed aggressive combinate in momenti di vissuto povero e antico - a celebrare costume, tradizione, situazioni trasmesse nel tempo e nella storia.
</p>
<p>Accade allora che per l'inderogabile di questo patrimonio estetico le prime stagioni di ogni artista meridionale tendano a ripercorrere regole e formule certe di un passato che non si dimentica.  Incrociando, qualche anno fa,  le opere di Lumetta  se, da una parte, non ho potuto fare a meno di  avere conferma di una pittura al femminile che viveva l'angustia ed il condizionamento di una cronaca e di un mondo famigliare epicentro di tutte le emozioni ed urgenze del suo racconto, alcune fughe liberatorie mi fecero presagire che lo stanziale di certe serialità figurative non sarebbe stato leit motif di direzione obbligatoria e  permanente,  di quell'intimo diario vissuto nella piccola cronaca dei sentimenti.
</p>
<p>Certo che le solitudini incantate di quelle barche sole e fermate in lunghi silenzi metafisici, le tranches di paesaggio percorse dai profili di antiche rovine, lo sporgersi di sedimentati  tronchi e rami calcinati dal sale e dal vento del mare, gli orizzonti lunghi di un verde lagunare,  acidulo e rancido stavano ad indicare una pittrice di intensa vita interiore, senza cedimenti  ad un facile sentimentalismo, ma piuttosto concentrata  in una figurazione scabra, asciutta, essenziale.
</p>
<p>Il contemporaneo di quelle immagini stava nella più pura pittura di tradizione in cui Lumetta si sentiva comunque stretta come in una camicia di forza: le acque piatte di quell'ormeggio tranquillo  rappresentavano per lei, in effetti, una forte limitazione al suo fare arte inteso come emersione autonoma ed originale dalla marmellata di artisti  omologati del territorio. Ed è arrivata la svolta inevitabile.  Senza dimenticarsi nè perdersi per strada, in una indagine attenta sui codici e su di una scrittura pittorica innervata  e verificata nel tempo dell'immagine, la pittrice foggiana ha aperto aggiornate stanze di memoria e di nuova oggettività quasi a praticare il pensiero di Robert Rauschenberg quando scriveva  "la mia sola intenzione è mettere a confronto la gente con la sua esistenza quotidiana. E di fargliela osservare da una visuale differente, come fosse la prima volta".</p>
<p>Il cambio di velocità è evidente, l'immersione nel contemporaneo ancora di più. Lumetta trasforma oggi  l'oggetto in quadro, spalanca le finestre sul mondo di una nuova realtà, neutralizza le irrilevanti filigrane emotive del suo precedente naturalismo per nuove frequentazioni  riscattando e attribuendo nuova dignità estetica  alla sua natura: si fa strada una rilettura attenta, a volte graffiante,  iconoclasta e straniante, di un "popular" solare e mediterraneo dove il dito non è puntato sul rito consumistico o seriale ma, pur nel rarefatto e lontano porsi della immagine, si sviluppano temperature sentimentali, magiche nel loro assoluto verismo.</p>
<p>Siamo nei territori di quel "realismo dei sopravvissuti" che  non a caso si è dotato dell'aggettivo magico per trovare nuova spinta e credibilità nel tempo dell'oggi. Ma la negazione dei tagli di luce, della puntigliosa definizione quasi fotografica, del gusto della composizione di un Ventrone sono il mondo nuovo, originale di Lumetta. Nell'artista permangono carnosità alternative, frutta, bulbi, tuberi sono distaccati e di grande inquietudine metafisica, ordinati in geometrie che si rincorrono o fermati, ancorati in uno stand-by irreale se non impossibile. In questo realismo freddo si esalta un loro anomalo vitalismo, quasi monumentale e disingannato: non è un caso, infatti, che l'opera che presenta due anonimi peperoni sia intitolata "Omaggio a Claes Oldenburg".</p>
<p>In effetti come i maestri della pop-art Lumetta non si limita a ripetere forme e contenuti dei prodotti di massa ma ne sceglie alcuni dei  transferts  più significativi facendoli lievitare in una loro  vita autonoma, senza compiacimenti letterari o incantate suggestioni evocative. Nature come paesaggio estraniate e, nel contempo, effimere, di una eccitante  banalità e di un fascinoso spaesamento quasi surreale.</p>
<p>Non sembrino contradditoria inversione di rotta, infine, alcune opere recenti in cui spiccano come protagonisti spezzoni di antiche case, frontali di templi, antiche vestigia architettoniche rintracciate in un percorso  tra agenda fantastica e archeologia dell'emozione. I silenzi e le solitudini dell'oggetto vivono lo stesso spaesamento di questi ruderi di memoria, di queste visioni tra sogno e testimonianza, tra la storia vissuta e la storia raccontata. Come le  verdure, i fiori, i frutti della terra vivono una loro vita autonoma ed assente così vivono la presenza dell'assenza queste pietre che  assumono strane temperature sospese tra realtà e finzione quasi a significare la loro improbabilità ad esistere.</p>
</p>
<h3 class="firma">Valerio Grimaldi</h3>
<hr/>

<h2>Lumetta, o del paradosso iperreale</h2>
<p>Il processo di demitizzazzione a cui storicamente l'arte si è lasciata sottoporre, nell'area mediterranea e altrove, ci induce a credere che la più acclarata legittimazione del concetto di immagine sia stata quella greca, attraverso l'equazione "Perfezione formale uguale perfezione artistica".
In effetti, l'Ellade e poi Roma, dove l'assioma fu accolto, glorificato e diffuso, hanno rappresentato il punto di riferimento geostorico dell'assunto "perfezione plastica uguale arte". E' molto difficile negare questo diritto di primogenitura di tutte le espressioni: riportare il vero. Ma la demitizzazione del bello classico non può evitare, anche attraverso l'analisi più disincantata, come, per esempio, quella condotta da Lucia Caricone, al secolo Lumetta, che ci si trovi di fronte al dettato di una lex storica, che vuole ogni linguaggio, quello dell'arte in primis, legato ai parametri del tempo che lo hanno fomentato. E, quindi, per evitare che il lavoro iperverista di Lumetta sia considerato, dopo le grandi stagioni trans e post, solo un tentativo qualsiasi di conservazione, anzi di ricompattamento dell'immagine tradizionale, occorre "accendere la luce" su queste tele e risolvere l'equazione di cui sopra, in modo che la perfezione plastica, voluta fortemente dalla pittrice, non sia l'adesione ad uno dei tanti "ritorni all'ordine" imposti dai cicli e ricicli storici.</p>
<p>C'è un indubbio risvolto di carattere naturalistico-culturale (anzi esistenziale) nella pittura neo-pop di Lumetta. La pittrice si chiede con questa sublimante "perfezione" dell'oggetto ortofrutticolo, se la natura non stia subendo un degrado allarmante delle sue armonie formali, ortogoniche e (se consentite ad un amante dei sapori antichi) organolettiche. Tanto da assurgere -per gioco forza- questo rigoroso plasticismo iperreale di nature tutt'altro che morte, queste gentili armonie agricolturali, ad auspicio archivistico di conservazione della specie, nell'imminenza e nell'immanenza dell'attacco frontale di una sigla inconosciuta, OGM, che sconvolge la botanica e la flora, stravolge specie e raccolti, avvolge gusti e sapori in un mortifero nulla alimentare.</p>
<p>Il fruitore delle opere di Lumetta può trovare in queste operazioni di verità iconologiche, il nesso tra la bella composizione da conservare quale imago naturae a rischio di estinzione grazie all'azione di organismi geneticamente modificati, e quella sorta di falso ideologico e ideografico e filologico, quindi morfologico che è la produzione agricola d'oggi.<p>
<p>Ecco la grande peculiarità che pone Lucia Caricone, giovane, giovanissima operatrice delle arti visive, un passo avanti tra i nomi pur validi dell'iperrealismo prossimo futuro. La pittrice pugliese, veniente proprio da un'area di sana cultura agricola, più dei molti, dei tanti aedi dell'ars pittorica naturalistica, ne ha alimentato il sacro fuoco, sfuggendo alla perniciosa sindrome della tradizione figurativa, pur professando -è un paradosso- la più classica delle convinzioni formali. Lumetta sfugge, scientemente, per fatto dicotomico, alla tematica tradizionale pur utilizzando i media più tradizionali: la forma e l'immagine, la tela ed il colore. E' raro che ciò accada, nella tipologia operativa contemporanea.</p>
<p>Lucia Caricone, per la sua raison d'etre, si è formata ai maestri del secondo Novecento, dalla rigorosa espressione classica. Da Annigoni ad Arturo De Stefano a Riccardo Tommasi Ferroni. E' "posseduta" da un forte richiamo icastico, teorico, teoretico anzi, che condiziona grandemente l'impatto con la tela da pigmentare. Con questo bagaglio, Lumetta sfugge al condizionamento della mentalità accademica, grazie ad un "vaccino", un reagente psichico che per fortuna l'accompagna e che la porta a considerare l'immagine vista, si come momento ideale di bellezza, come perimetro di tutti i valori estetici, ma senza agiografia, retorica, ufficialità. (E che altro è l'arte classica, se non un campionario di agiografia, di belvedere, di "maniera", di "immagine ufficiale" ad usum del potente, del mecenate, del committente?).</p>
<p>Lucia Caricone, dunque, si è trovata, negli anni della discenza artistica, se non nel bel mezzo di un eldorado ortopittorico (pensiamo ai naturamortisti contemporanei, da John de Andrea a Luciano Ventrone) sicuramente tra sedimentazioni scolastiche - l'icona vegetale vista come baccello madre di vita, come in J. Sanchez (1602) ovvero in G. Garzone, 1689, a Palazzo Pitti  che le hanno dato completezza e maturazione. Potremmo chiudere con il Poeta, "...realtà v'è cercando, ch'è sì cara", se non ci accorgessimo che non di realtà trattasi, ma di libertà, di vedere e di riportare in luce i frutti della terra. In forma vera. Sino ad una sensazione tattile, tridimensionale.</p>  
<h3 class="firma">Donat Conenna</h3>
<hr/>

<h2>Lumetta</h2>
<p>
Molte opere, acquistate dai tanti "amatori d'arte", testimoniano la significativa presenza, nelle arti figurative, della validità pittorica di Lucia Caricone, in arte Lumetta, e l'attuale stato raggiunto dalla sua ricerca pittorica. Si avverte in esse la progressiva maturità, acquisita nell'esercizio quotidiano del suo intenso percorso d'arte. Comunicare, mediante la forma ed i colori, quei particolari aspetti della natura non facilmente colti dalla natura dell'oggi; i molti "angoli nascosti" nel ricordo, nel "ripostiglio" della memoria; i tanti scorci del paesaggio; le scene di vita cittadina, le diverse "situazioni" rivissute nei sogni e che hanno riscontro nella realtà, è importante per Lumetta. Significa dare vita al poetico mondo interiore che è dentro di noi, intessuto di emozioni, di palpiti, di fermenti, quel groviglio di sensazioni da poter rappresentare sulle tele. La realtà da lei osservata viene interpretata con fantasia senza alterare l'intima essenza e l'interpretazione dei sogni, dei simboli, delle attese. Queste sue rappresentazioni le consentono di trasmettere quelle avvertite e verificate emozioni che emotivamente coinvolgono, perchè riescono a trasmettere quelle nuove sensazioni capaci di far cogliere il rapporto esistente, spesso accettato anche se conflittuale tra l'essere e la sua natura.</p>
<p>Superando poi quella fase che è caratterizzata dall'interesse per la realtà, Lumetta trascende i confini per poter far intravedere i sentimenti, i pensieri, i desideri. Tesa nella ricerca, supera lo stadio della semplice figurazione pittorica, di solito incentrata sull'interpretazione della realtà naturale e dei suoi molteplici e diversi aspetti, per rendere evidenti gli stati d'animo. E, in particolare, quelli femminili: la donna (e non solo per lei) è, sia nel mondo della cultura e dell'arte, sia nella realtà, l'emblema della natura. Le sue nudità sono elementi di bellezza, di purezza, di perfezione. Evidenziandole, conferisce alla donna una poetica intensa sia nei suoi diversi aspetti ed espressioni, sia nel paesaggio in cui vive ed opera: nelle casupole disseminate nelle distese agresti e nei rifugi allestiti nelle piccole spianate ricavate negli anfratti nelle cui calette "curiosa" il mare.
</p>
<p>Servendosi della sua sensibilità e delle tecniche pittoriche, Lumetta sviluppa nelle sue opere un proprio modo di comunicare, molto apprezzato, di cui
si avverte l'ansia: è lo scambiarsi di un dialogo tra la pittrice e la fruizione che porta ad un felice "incontro".</p>
<h3 class="firma">Maria Dora Di Giacomo</h3>
<hr/>

<h2>Lumetta</h2>
<p>Dotata certamente della quintessenza dell'artista, la pittrice pugliese Lumetta, mai sazia dei traguardi raggiunti, è sempre pronta a tuffarsi in nuove, esaltanti avventure pittoriche, che insegue col suo pennello docile ed ubbidiente.
La pittrice non si accontenta delle soluzioni che di volta in volta la sua ottima tecnica e la formazione culturale le dettano, ma allarga l'orizzonte, per scoprire nuovi modi di far vivere e parlare i suoi colori, per disegnare nuove ed originali figure del suo mondo.</p>
<p>L'artista ha raggiunto, oggi, una splendida ed entusiasmante armonia tra realtà, simbolismo e positività. Alcune tematiche, che regnano nei suoi quadri, esprimono e comunicano serenità e un'enfasi sognante, nostalgica, come un risveglio dai suoi ricordi e delle sue più intime sensazioni. E' questa la vera forza dell'artista: riuscire con la propria poesia a recuperare sogni che si relegano nel fondo della memoria.</p>
<h3 class="firma">Angela Mastropietro</h3>
<hr/>

<h2>Lumetta, tra sogno e realtà</h2>
<p>L'artista carapellese si è conquistata un suo personale modo di comunicare con i colori che, per quanto giocato su più piani tecnici e tematici, trae la sua modalità più autentica di espressione dalla volontà della pittrice di dar vita sulla tela ad un poetico mondo interiore, intessuto di emozioni, palpiti e fermenti dinanzi alla realtà, osservata spesso nei suoi aspetti di concretezza e nelle forme usuali dell'accadere, reinterpretata più frequentemente alla luce del sogno, della metafora e del simbolo. Proprio nella dialettica continua realtà/sogno/simbolo è la chiave di lettura del percorso artistico di Lumetta che, senza cedimenti a "ismi" di moda, ma solo ascoltando le "voci di dentro", sa trasmettere, attraverso i suoi dipinti, emozioni coinvolgenti e suggerire sensazioni nuove, capaci di far cogliere anche all'osservatore più frettoloso i rapporti esistenti tra le cose, tra l'uomo e la natura, tra gli spazi reali e gli spazi immateriali. C'è, infatti, nella pittrice, che vive ed opera in una cittadina di provincia, un'effervescenza creativa traboccante, esercitata a più livelli ed in più direzioni, a testimonianza di un percorso di ricerca variegato e speso in soluzioni diverse, tutte, però, poste su un piano di processualità e di complementarità ad un tempo.</p>
<p>A livello del continuo cambiamento di sè, segnale di un mondo interiore in divenire, è facile osservare come Lumetta sia passata da una fase caratterizzata da un interesse per il dato reale, per il fenomenico, per le "cose" del suo microcosmo ad una stagione più matura in cui il dato della concretezza oggettuale, pur nella sua corposità, esce di prepotenza dalla propria staticità e si libra nell'aria con tale dinamismo da riuscire, poi, a trascendere i confini della realtà per diventare sentimento, pensiero, desiderio. Si pensi, per il primo momento, alle numerose tele di "Natura morta" o a quelle dedicate ai più diversi tipi di "Fiori" o a quelle di ambientazione domestica, in cui l'eleganza della linea s'intreccia con una punta di calligrafismo, giocato tutto sul verde, sul rosso e sull'oro che, combinati ad arte, fanno giochi cromatici di persuasione, rendendo godibili le immagini. Si pensi, invece, per il periodo successivo, al trittico "Libertà", "La piccola tessitrice", "La venditrice di fiori", che risalgono al biennio 1998/99: tre storie di una realtà drammatica dei nostri tempi raccontate con la magia dei colori, tre vicende penose che diventano, nell'immaginario pittorico ed umano dell'artista un unico pensiero di rabbia, una sfida coraggiosa all'indifferenza, un incontenibile desiderio di cambiamento.</p>
<p>Lo stesso concettualismo figurativo, segnato dall'irrompere della storia nella vicenda artistica di Lumetta, è in "Nostalgia", dove la fissità dello sguardo della figura rappresentata sembra scavare l'orbita della realtà circostante per inseguire quella di un paese lontano che è vivo e presente nella mente e nel cuore dell'extracomunitario; è in "I colombi e la fontana", in cui Lumetta, con sicura abilità tecnica, sa stemprare la tensione della denuncia dei quadri precedenti nella proiezione ottimistica dei due colombi -uno bianco e l'altro oscuro- che bevono alla stessa fontana; è in "Il fanciullo e i colombi", in cui il tema della fanciullezza violata recupera, attraverso le tonalità riposanti dell'impianto cromatico, la sua condizione di incanto e tutta la sua vividezza di luce grazie al sorriso appena accennato del ragazzo che offre la mano ai colombi in volo.</p>
<p>Sono tutti temi/motivi/pensieri che collocano la ricerca di Lumetta, autodidatta di talento, su un piano si sperimentazione pittorica, in cui predomina la tematica del "dicibile", giocato sul "detto" e sul "non detto", due poli significativi dell'esperienza artistica della pittrice carapellese che fanno di lei un'artista apprezzata, sensibile, mai paga dei traguardi espressivi raggiunti.</p>
<p>In questo incessante divenire è proprio il nucleo fondante della pittura di Lumetta, che fedele a se stessa, non si arrende mai, ma è sempre alla ricerca del "movimento", del superamento continuo di sè: forse è proprio una metafora dell'ansia dell'artista di conseguire mete nuove "Lo sciatore" che compie il suo percorso muovendo, per quanto lentamente, verso la sommità innevata della montagna/traguardo.</p>
<p>La ricerca di Lumetta, infatti, si esercita anche su altri versanti, come quando trasforma in immagini motivi del suo repertorio interiore, siano essi tracce di "viaggi dell'anima" verso plaghe lontane nello spazio e nel tempo o residui di viaggi reali.; o come quando si cimenta nella riproduzione di nudi di donna di poetica intensità o delinea paesaggi di sapore naif; o come quando libera la sua creatività nel sogno, disegnando distese e paesaggi marini mai visti se non nell'immaginazione, maculate pantere in fantastiche foreste, scenari arabeggianti al di là del mare.</p>
<p>Nel sogno come fuga dalla vicenda della storia, nell'atmosfera di magia che trasforma la realtà in una landa da scoprire con gli occhi stupiti di un fanciullo, nell'intrigo di natura e umanità, nella dialettica vissuto-immaginato è il senso dell'arte di Lumetta, il suo modo di comunicare, la sua ricerca del dialogo, il suo modo di essere donna ed artista in una realtà provinciale che non molto concede alle donne: Lumetta, però, non si accontenta e prosegue la sua ricerca di un incontro della sua sensibilità con gli altri. Prima o poi -siamo certi- questo incontro si realizzerà.</p>
<h3 class="firma">Alfonso Palomba</h3>